<?xml version="1.0" encoding="utf-8"?>
<object>
	<naam>Santa Maria sopra Minerva</naam>
	<volgnummer>704</volgnummer>
	<plaatje>www/img/object_images/704.png</plaatje>
	<kaart>bestandnaam</kaart>
	<info>
De Basilica Santa Maria sopra Minerva (Ned.:Basiliek van de heilige maagd, gebouwd over de tempel van Minerva) is een basiliek in Rome. De kerk is de titelkerk van de Britse kardinaal Cormac Murphy-O'Connor.

De kerk is gebouwd op het Piazza Minerva op het Marsveld, vlak bij het Pantheon. De Santa Maria sopra Minerva wordt beschouwd als de enige gotische kerk in de stad, de voorgevel stamt echter uit de Renaissance.
	</info>
	<extrainfo>
<b>Romeinse restanten</b> 
De oorspronkelijke kerk werd in de 8e eeuw door Griekse monniken gebouwd. Zij kwam op de plaats van de restanten van een antiek gebouw, waarvan men dacht dat het de Tempel van Minerva Chalcidica was, die rond 50 v.Chr. door Pompeius Magnus was gebouwd. In werkelijkheid stond de Tempel van Minerva 200 meter verderop en is de kerk gebouwd over een deel van de Saepta Julia. Mogelijk staat de kerk ook deels op de fundamenten van de Tempel van Isis en Serapis die ook in deze buurt stond. In de tuin van het bijbehorende klooster werd namelijk in 1655 een Egyptische obelisk opgegraven die ooit in deze tempel heeft gestaan.

<b>Bouw van de kerk </b>
De eerste kerk werd in de dertiende eeuw afgebroken. Paus Alexander IV (1254-1261) schonk de kerk en het klooster aan de bedelorde der Dominicanen, die er hun hoofdkwartier vestigden. Twee broeders van de orde begonnen in 1280 aan de bouw van de huidige kerk, die in 1370 voltooid werd. De beroemde architect Carlo Maderno verbouwde de kerk en gaf haar een Barokke gevel. Tijdens een renovatie in de 19e eeuw werd deze echter weer in de oude renaissancistische stijl teruggebouwd.

<b>Het gebouw</b> 
De kerk is gebouwd als een hallenkerk, omdat de bedelorden veel volk aantrokken om naar de preken te luisteren. De kerk heeft een bijzonder blauw plafond, dat is versierd met sterren en bladgoud. Onder het hoofdaltaar ligt het lichaam van de heilige Catharina van Siena. Haar hoofd bevindt zich echter in Siena, haar geboorteplaats. In de 14e eeuw was zij lid van de Mantellate, een Dominicaanse lekenorde. Sinds 1999 is zij beschermheilige van Europa. Ze stierf in Rome op 33-jarige leeftijd.

Links van het hoofdaltaar staat een bekend beeld van Michelangelo uit 1521, de Cristo della Minerva of Christus die het kruis draagt. Om zijn voet had het beeld vroeger een bronzen schoen, die de voet moest beschermen tegen het kussen van de gelovigen. Het oorspronkelijk naakte beeld werd in de baroktijd voorzien van een lendendoek, omdat het naakt protest wekte.

Dichtbij het beeld ligt het graf van de zaligverklaarde Dominicaanse meesterschilder Fra Angelico. Hij stierf in 1455 in het aangrenzende klooster. Ook de pausen Paulus IV, Leo X en Clemens VII zijn begraven in de Santa Maria Sopra Minerva.

Op het plein voor de kerk staat het beroemde beeld van het Olifantje van Bernini, de Pulcino della Minerva, waarop een antieke obelisk is geplaatst.
	</extrainfo>
</object>
